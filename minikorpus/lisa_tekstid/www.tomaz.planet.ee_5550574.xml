Robi, Tipsi ja peegel
Robi oli väike poiss ja Tipsi oli tema koer.
Tipsi oli peaaegu sama suur kui Robi ja poiss arvas, et see on natuke ebaõiglane, sest tema oli koerast tunduvalt vanem. Vähemalt siis, kui Robi endale Tipsi sai, oli Tipsi palju väiksem – pisike armas kutsikas – kuid nüüd ulatus koer talle rinnuni. Robi oli veendunud, et asi on toidus. Tema pidi sööma putru, kartuleid ja muid aedvilju, leiba, piima, jogurtit, puuvilju, vahel harva anti talle ka kommi ja jäätist, aga Tipsi sõi kogu aeg oma toitu, mida ema kallas Tipsi kaussi suurest pakist. Sellepärast nõudis ta ka emalt, et talle mõnikord koeratoitu antaks, kuid ema ei olnud sellega kunagi nõus. Ema ütles, et talle koeratoit ei maitseks. Robi vaidles vastu, sest ta oli kindel, et Tipsi ei sööks kunagi halba toitu, sest Tipsi polnud mõni loll koer. Kuigi poiss pani mängu kogu oma veenmisoskuse, ei saanud ta ema oma nõusse. Pakki ise aga Robi kätte ei saanud, sest seda hoiti kõrgel riiulil. Nii pidigi Robi leppima sellega, et Tipsi kasvas temast kiiremini.
Robi on ühele poisile hea nimi, aga Tipsi oli koerale imelik nimi, vähemalt selle koera jaoks, sest see oli isane. Kui vanemad olid Robile kutsika kinkinud, siis ei olnud temal tükk aega nime, sest Robile ei tulnud ühtegi head mõtet. Nime pani kutsikale isa, kui ta oli tähele pannud, et koerale meeldis esikus asuv suur, maast laeni ulatuv peegel. Peegel oli sinna pandud selleks, et enne välja minekut saaks üle kontrollida, kas kõik on paigas – kas jakinööbid on kinni ja kas pähe pandud müts on ikka otse või kisub inetusti viltu. Kõige rohkem läks peeglit vaja emal, sest tema kontrollis oma välimust väga pikalt ja põhjalikult, isegi siis, kui hommikul oli vaja minna õues olevast postkastist ajalehti tuua ja siis tuppa tagasi tulla. Ka kutsikale hakkas peegel meeldima. Ta võis pikalt peeglisse vaadata, ise saba liputades ja aeg-ajalt lõbusalt klähvides. Vahel läks ta aga otse peeglikaasi juurde, nuhutas seda ning tõmbas keelega üle peegelpildi. Emale see ei meeldinud, sest koera keel jättis peeglile väikese jälje, aga tema tahtis et peegel säraks. Keegi ei tohtinud näppudega peeglit katsuda ega sinna vastu nina suruda – Robi mõnikord tegi seda -, muidu võis pahandada saada. Tipsi sellistest keeldudest ei hoolinud. Ükskord kui isa jälle nägi kutsikat peeglit imetlemas, ütles ta, et see koer on edev nagu mõni tipsi, kogu aeg passib peegli juures. Nii saigi kutsikas endale nimeks Tipsi.
Mõnda aega arvasid kõik pereliikmed, et Tipsi on edev koer, aga siis tuli neile külla tädi Riina ja ütles, et tegelikult ei vaadanud Tipsi üldse ennast, sest koerad ei tunne end peeglist ära. Tipsi lihtsalt arvas, et seal on üks teine kutsikas ja ta tahtis temaga mängida. Ema ja isa uskusid tädi Riinat, sest too oli õppinud loodusteadust ja teadis loomade kohta palju huvitavaid lugusid; Robi aga ei olnud selles päris kindel. Ta ikkagi südamepõhjas lootis, et Tipsi saab aru, et ta peeglist ennast näeb, sest ta ei tahtnud olla peres ainuke edev mees. Robile endale meeldis ka end esiku suurest peeglist vaadata ja endale igasugu nägusid – nii lõbusaid kui koledaid – teha. Poiss ei tahtnud, et teda edevaks peetakse, seetõttu käis ta ennast peeglist ainult salaja vaatamas. Muidu järsku isa ja ema arvavad hoopis, et ta on tüdruk ja ta peab hakkama kleite kandma. See mõte Robile ei meeldinud, sest ta tahtis olla rohkem isa moodi.
Natuke aega tagasi oli isa endale vuntsid kasvatanud. Robi meelest olid need ilusad ja ta tahtis endale ka vuntse saada ja ta oli pettunud, kui isa selgitas, et enne peab ta suureks meheks kasvama. Aga kuidas sa kasvad suureks meheks, kui sulle isegi koeratoitu ei lubata? Aeg-ajalt käis Robi end peeglist vaatamas ja mõtles, milline ta küll vuntsidega välja näeks. Ükskord vana ajalehe piltidele inimestele vuntse ette joonistades tuli Robile hea mõte. Endale vuntse joonistada on raske ja üleüldse on vildikajälgi raske näolt maha pesta, aga vuntsid võib ju peeglile joonistada ja siis tuleb ise õigesti peegli ees seista, nii et vuntsid ilusasti nina ja suu vahele jäävad. Peeglilt saab kindlasti vuntsid maha nühkida.
Robi tahtis endale musti vuntse, nagu ta isal oli, aga kahjuks oli tal must vildikas hiljaaegu tühjaks saanud. Kui vildikat kõvasti vastu paberit nühkida, siis mingi hallikas jälg jäi, aga vuntse sellega kindlasti joonistada ei õnnestuks. Aga Robi teadis, et isal on oma lauasahtlis ka mingid markerid, seega läks ta sinna tuhnima, kui isa kodus ei olnud ja leidiski oma rõõmuks musta värvi markeri. Siis läks ta peegli juurde ja joonistas sinna kolm paari vuntse – sellised nagu ta isal olid, sellised nagu olid ühel onul telekas ja viimaks sellised nagu ta oli näinud poes akvaariumis ujuval kalal. Robi ei tahtnud küll kalaks saada, aga need oli ta meelest naljakad. Peale vuntside joonistas ta veel paar pilti, sest talle meeldis joonistada, sealhulgas ka vuntsidega kala.
Vuntsid tulid väga hästi välja ja Robi astus peegli ees edasi tagasi, ühe vuntsipaari juurest teise juurde. Tipsi tukkus parasjagu tema toas vaibal ning Robi ajas tema ka üles ning tõi esikusse, et Tipsigi saaks vaadata, milline Robi vuntsidega välja näeb. Tipsi kõndis esikus edasi tagasi, aga vaatas õhinal otsa Robile, mitte tema peegelpildile. Rääkimisest ei olnud ka kasu ja Robi pidi näpuga peeglil olevaid vuntse näitama, kuid Tipsi ainult hüppas üles ning lakkus peeglit seal, kuhu poiss oli oma näpu pannud. Poiss kartis, et nüüd limpsis koer küll vuntsid tema peeglilt maha, aga õnneks olid need seal alles. Ta tahtis ennast ka emale ja isale näidata, kui need koju tulevad.
Ema ja isa tulid koju siis, kui Robi oma toas klotsidega mängis. Ta oli just hiljuti selgeks saanud tähed ja ta üritas klotsidel olevatest tähtedest sõnu kokku panna. See oli keeruline, sest Tipsile meeldis maha pandud klotse hammaste vahele võtta ning need kuskile mujale vedada. Nii ajas ta parasjagu taga Tipsit, kes oli A tähe endale võtnud, kui esikust kostis ema hüüe: "Robi, sa oled peegli ära rikkunud! Mida sa küll teinud oled?"
Robi jättis klotsid sinnapaika ning läks õhinal esikusse. Ta tahtis seletada, et ta oli joonistanud vuntse, et isa näeks, kuidas talle vuntsid sobivad, aga ema ei kuulanud. Tal oli käes pabertaskurätt, millega ta peeglit nühkis. "Need joonistused ei tule üldse peeglilt maha! Robi, millega sa need küll siia tegid? " Isa aga märkas ühes kingas vedelevat musta markerit ja korjas selle üles. Ta näitas seda poisile ja küsis: "Robi, kas sa kasutasid seda markerit?"
Robi tahtis eitada, sest ta teadis, et isale ei meeldinud kui ta tema asju võttis. Päriselt keelatud asjad olid küll luku taha pandud, aga ka muude asjade puhul pidi ta enne isalt luba küsima ja ütlema, milleks tal seda vaja läheb. Aga isa ei olnud ju kodus ja tal oli vaja oma vuntse katsetada, sest ta tahtis olla oma isa moodi. Igaks juhuks rääkis ta siiski tõtt, sest Tipsi kaela ei saanud markerit ajada, ta veel ei osanud sahtlit lahti teha, kuigi Robi oli püüdnud teda õpetada.
"Et sa teaksid, see on veekindel marker," ütles isa Robile. "Seda kasutatakse ainult siis, kui on vaja joonistada midagi, mida pole vaja kustutada. See pole vildikas, mille saad niisama peeglilt maha nühkida. Aga mine nüüd oma tuppa tagasi ja mõtle oma teo üle järele. Me emaga mõtleme vahepeal, mis nüüd edasi saab. " Robi läks nukralt oma tuppa. Isaga oli vahel parem mitte vaielda. Sealt kuulis Robi, kuidas isa ja ema arutasid omavahel, kas peeglit on võimalik puhtaks saada ning isa ütles, et ta teeb vähemalt proovi.
Ema läks kööki ja Robi kuulas, kuidas ta hakkas seal askeldama, et õhtusööki valmistama. Isa aga käis ilmselt mitu korda majast väljas, sest välisuks mürtsus. Robi läks tagasi oma klotside juurde ja otsis A tähte kuni õhtusöögini, sest Tipsi oli selle kuhugi ära peitnud ning vaatas nüüd selliste süütute silmadega poisile otsa, nagu ta ei teaks asjast midagi. Kui Robi ütles talle "Otsi", siis hakkas Tipsi hoopis oma saba taga ajama, nagu see oleks kuskile vahepeal ära kadunud.
Kui lõpuks ema sööma kutsus, otsustas Robi esikust läbi minna ja vaadata, kas vuntsid ja muud pildid on peeglil alles. Vuntsid olid läinud, aga esik oli täis natuke ebameeldivat uimastavat lõhna. Õnneks see lõhn ei olnud jõudnud kööki, seal oli hea küpsetamise lõhn. Kui Robi kööki läks, siis küsis ta isa käest, et miks esik nii halvasti lõhnab.
"Neid sinu vuntse oli päris keeruline maha nühkida, nii et ma pidin kasutama seda ebameeldiva lõhnaga vedelikku, see oli ainus võimalus. Hea, et sa vähemalt endale neid ette ei joonistanud. Aga teeme nii, et teinekord sa ikka räägid mulle, mida sa teha tahad ja küsid minu käest luba, eks? Muidu järsku lõhnab terve maja sinu vuntside mahaajamise järgi."
