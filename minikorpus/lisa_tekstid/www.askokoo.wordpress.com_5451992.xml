Viited
Täna Jaapanist paari sõnaga, aga enne kiire üle vaade tänasest Bangkokist. Meie maja lähedal on hommikuturg, mille luugid lüüakse juba 9st kinni, aga õnneks jõudsin paar sekundit varem ja kahmasin sülelise minibanaane, ananassi, kookospähklid ja sütel küpsetatud maguskartulid. Jah, mul endal on sama küsimus, kus on liha, kus on valk? Täna seda polnud, sest olin näinud millisest veest püütakse kala ning selle teadmine minus isu ei äratanud ja loomaliha küpsetatud kujul ei hakanud silma. Lisaks on kõik ikka veel umbkeelsed niiet linnapääle.
Kuna Jaapanis ja Uus-Meremaal olime üsnagi aktiivsed ja kilomeetreid sai vantsitud isegi üleliia, siis otsustasime, et võtame rahulikult, mis on ainuke mõistlik tegu selles leitsakus siin. Vaatasime kohalikke hilpude turgu ja lilleturgu ja ilma ja inimesi ja kõike oli ülekülluses. Kuidas inimesed jõuavad toota nõnda palju jura. Muidugi jõuavad ka tuk tuki juhid iga sekundi järgi sind hõigata, et ega ma nüüd ei taha kusagile sõita. Ei muidu oli lahe ja templeid me lihtsalt ei viitsinud vahtida. Ma Mariat ei tea, aga pärast Jaapanit ei viitsi enam.
Hiljem nägin üht remondis olevat kõrghoonet ja üritasin tollele ligi saada, et otsa ronida ning linnast paremat ülevaadet ammutada. Paraku komistasin ma lõputute tupiktänavate ja solgikanalite ja okastraadi ja aedade otsa nagu neitsid Kentauri laburündis. See pani küll mo lootustele väikese põntsu, kuid nägin pesuehedat slummielu, kuidas inimesed elavad 4 eterniitseina vahel ning solk ja sodi lendavad kõik kanalise, mis lõpuks jõuab jõkke, kus omakorda on kalamehed valvel tõmbamaks järgmist näkkivat karpi.
Nüüd Jaapanisse. Totaalne kannapööre Taiga. Alguses olime ehk pisut hämmingus, et kõik on nõnda umbkeelne ja väga vähene on pandud inglisesse, aga paari päeva pärast enam erilist vahet polnud. Inimesed olid ülimalt sõbralikud, nii kahju, me üksteise jutust mitte muffigi aru ei mõistnud.
Jaapanlased on äärmiselt kultuursed inimesed ja üldse kõik on nii puhas – rongid, majad, tänavad, toit, inimesed. Väheke fakte ka, Tokios on 30 miljonit inimest, maailma suurim linnade võrgustik, kuid puuduvad getod. Lisaks on kuritegevus pea nullilähedane ja prügikaste tänavatel pole, kuid samas ka prügi tänavatel ei vedele ja jõed on puhtad. Kui ideaalne see kõik kõlab, kui lihtne see kõik on, lihtsalt võta oma prügi endaga ja viska see kodus prükkarisse, punkt.
Algul maabusime Tokio lähedal Naritas, kus kohe esimesel õhtul hakkasime templeid kammima ja kohaliku kusiiniga tutvuma.
Sushi on pigem erand, kui igapäevane. Rohkem jäi mulle silma japside armastus hea liha, nuudlite ja supi järgi. Siit meenub mulle kohe ka meie esimene uhkem õhtusöök. Nägime silti, et all-you-can-eat ja 2000 jeeni, tavai. Hüppasime sisse ja oli hoopis 2400 per kärss ning meil olid selleks ajaks juba veeklaasid ees ja menüü ning selle ingliskeelne seletus. Kõik lugu toimus Kyotos. Keset lauda oli gaasigrill ja kõik mis me tellisime pidime ära sööma, muidu maksame lisa hea kraami raiskamise pärast. Tundub mõistlik. Saime liha 50 erinevas varjundis toorelt ja küpsusaste jäi juba meie enda küpsetusoskuste taha. Ülilahe kogemus ja soovitan avasüli, sest jaapani liha on üleprahi hea, lisaks sissetehtud köögiviljad ja törts saket, mammamia.
Tundub liiga hea, et tõsi olla. Läheme magusa kallale. Sellest on neil täiesti teine arusaam. Minu vaieldamatu lemmik oli riisijahust käkk, mille sees oli magusoa marmelaad, alguses veidi võõras, hiljem ülihea. Kõik kellele meeldis väiksena (ja ikka veel) tainast süüa mõistavad millest räägin. Muidugi on ka tavalised kommid, šokolaadid, aga too on lahja, räägib mees, kes igal õhtul paki kohalikke pehmeid küpsiseid sisse tõmbas, oleks võinud pigem õltsi võtta.
Võtisme ühe päeva looduses ka, oleks võinud rohkem, aga tagantjärele oleme kõik doktor Oz-id. Läksime Jaapani alpidesse ja ronisime mingi vulkaani otsa, mis oli korralik jalapäev. Kui Aussi ja Uus-Meremaa matkarajad on suht korralikud ja käidavad, siis too oli üle kivide ja kändude ja seda sõna otseses mõttes. vahepääl läks asi nõnda järsuks, et pidi redeleid mööda turnima, kuid lõpuboss, ehk vaade oli seda igati väärt. Võite minu sotsiaalmeediakanalitelt perra kaeda, kui huvi tekkis või ise matk ette võtta, mis oleks veel vingem tegu. Arvestama peaks muidugi kolme tunnise ränga tõusuga ja sellega, et vulkaan on aktiivne ning puhvib paha haisu enda seest välja.
Põikasime korra ka Hiroshimasse, nii päevaks. Linnadest ehk üks ilusamaid, palju parke ja rohelust, aga kõike seda varjutamas kole ajalugu. Üks hoone on pommitamisest säilitatud. Teema aatompommi ümber on aktuaalne ka tänapäeval ja ma ei mõista kuidas saab keegi üldse mõelda sellise õuduse peale, visata tuumapomm inimeste sekka. Kui palju peab olema kurjust ja vihkamist teise vastu, et miskit sellist teha? Jube mõttetu ja lõpuks on alati silmsüütud need, kes kannatavad.
Kes plaanib tõusva päikese maale minna, siis peaks arvestama, et liiklemiseks ja ringi sõitmiseks kulub kõvasti aega, mis sest, et osad rongid sõidavad 300ga. Meie oma 14st päevast rahulikult 4 sõitsime maha ja midagi pole teha, tagasi ka ei saa.
Igatahes, nagu Kerdi ühe mu pildi alla kommenteeris, et Jaapan on üle prahi, siis seda ta on, igas elemendis.
A, unustasin sushi, Osakas olles oli meie lähedal üks suht odav populaarne sushikoht. Esimesel õhtul, kui seda väisasime, istusime lauda ja noppisime sushirongilt meelepäraseid palasid ja soovisime, et too rong meid hiljem koju ka viiks. Järgmisel päeval olime kavalamad ja võtsime suure taldriku ja jäi veel ruumi ka magusat peale vitsutada. Kellele ma valetan, magusa jaoks on alati ruumi, ole nõnda täis kui oled.
Inimesed unustage Egiptus ja Jurmala, minge Jaapanisse, te ei kahetse. Olen päeva eemal olnud ja juba igatsen.
Homme Phuketisse ja äkki saan ka palmi otsa ronida, mis sinna muidu ikka minna.
Kahjuks olen olnud veidike kimpus oma kirjutamistega, sest arvuti oli Jaapanis pea tühi ning augud seinas näitasid punast laadimiseks.
Uus-Meremaast ei kirjuta ma pikalt, sest rikuksin asja võlu. Jah, sedavõrd, ülivõrd ilus oli säälmail. Minge ma soovitan, oht on suur, et armute ära ja kadunuks sinna jäätegi, kodumaa jaoks, mis vajab noori ja vihaseid.
Ja enne, kui Jaapanist, tahaksin rääkida kiirelt emamuljest Bangkokis ning lennujaamast öömajja jõudmine.
Maandusime paar kena tunnikest tagasi soojast Tokio sügisest siia, Bangkoki meeletusse leitsakusse, mis tõmbab pea korralikult pehmeks nagu soe Lauaviin. Tellisime Uberi, mis oli üle poole odavam, kui kohalikud taksod meile pakkuda suutsid ning liiklus siin on omaette teadus.
Viskasime oma üüratud seljakotid autosse. Juht ei mõistnud sõnagi inglise keelt, aga õnneks oli kutt, keskealine härrasmees, soliidse linnamaasturiga, vägagi haitekk mees ja google kaardid ja gps teevad asjad üsnagi lollikindlaks.
Peale esimest 10 sekundit autos olin 120% kindel, et paneme kohe matsu. Härra roolis oli nagu vana rahu ise, rääkis telefoniga, sättis kaarti, luges raha, et tollist läbi sõita ja näitas meile vaatamisväärsusi, ise samas slaalomit sõites ja ridu vahetades seal, kus isegi ridu polnud. Me pressisime bussidest, mis sõitsid vasakul teeserval, mööda vaskult ja meist pressisid omakorda veel mööda rollerid. Pulss võis olla mingi 200 ja külm higi pritsis ojadena, sest ma olin niivõrd kindel, et kohe kohe on lõpp-peatus kiirabi. Kõige kummalisemal kombel kõik töötas. Mina muidugi ei läheks ühegi asjanduse rooli, mis neil tänavail liigub, sest kõik juhid siin on 360 kraadise nägemisulatusega, teistmoodi ei näe ma võimalust siinses liikluses ellu jääda.
Kotid toas, läksin ümbrusesse otsima mõnda kohta, kus nälga kustutada ja kohaliku kusiiniga tutvust tegema. Liikudes väikestel tänavatel sopaneva ääres (nõnda kutsun ma kohalikku jõge, mis esmatutvusel meenutab pesuehtsat sitavett), arvata on, et kõikide kohalike pilgud jäävad pikale blondile põhjamaa hiiglasele. Kus iganes sa lähed, oled alati tähelepanu keskmes. Kohalikud kutid vaatavad, analüüsivad ja lõõbivad omaette, kuidas järgmine valge turist on peata ringi uitamas ning nalja kui palju. Arvata on, et keegi ei räägi miskit inglise keeles.
Enamikud kohad, kus paistis miskit süüa olevat, tundusid inimeste lahtised elutoad ja ilma ühegi sildita. Lisaks käputäis tänavatoidukärusid, kus tädid küpsetasid liha ja mingeid vorstipalle. Võtsin vorstipallid, sest pidasin end liha jaoks veel veidi nõrgaks kõhu poolest. Sain ühe pulga, mille otsas oli 4-5 vorstipalli, niisutatuna tšillikastmest, 10 bahtiga, ehk mingi 10 eurosendiga. Pole paha diil. Vaatan, kui homme suu-ja sõrataudi pole liigun juba karmimate asjade poole, ehk võtan liha.
Kuna ma korralikku söögikohta ei leidnud, tuli appi vana hää sõber Pizzahut. Tellisime 2 taipärast pitsat, kohaletoomisega. Tellisime ära, siis hakkasime saama taikeelseid sms-e, mida guugeltransleitiga enam vähem arusaadavaks teha. Pitsapoiss sõitis ka oma 3-5x mööda, enne, kui tal nööbist kinni sain.
Nimelt võtsime AirBnB ja ööbime Bangkoki keskosast üle jõe kusagil kitsas ja pimedas, kuid vägagi rahvarohkes tänavas. Tuba samas on vägagi puhas ja kõikide luksustega, ehk dušš ja veeklosett hinnas sees. Samas lähedal on ka mingi suur tempel ja mungad tuuseldavad, oranžid kardinad üle õla paljajalu tänavatel ringi. Samuti pean esile tooma kohalikud lapsed, kes igal nurgal millegi aktiivsega tegelesid. Kes tagus jalkat paljajalu kruusal, kes kossu, kes õngitses. Mitte üks ei olnud telefonis.
Homme läheme linnapääle uitama. Elame näeme! Praegast tundub see linn küll suurim džungel, kus ma eales olen olnud. Ehk jõuan homme ka Jaapanist kirjutada.
Pikk ja pime 5 kuud on seljataga. Jätsime puuvillaginniga hüvasti ja perega, kelle pool sai nagu kasuperes elatud ja kasvatud 🙂
Kui hooaeg käis, arvasin, et lahkuda on lebo ja rõõmus, sest ginis oli sama kohati sama igav, kui kaitseväes. Ometi oli lahkumine raske nagu iga lahkumine, siin maakera kuklapoolel.
Ginnist pole mul väga miskit öelda, mida ma juba poleks kusagil lausunud, sama jama, iga kuramuse päev. Ilmselt kuu või paari pärast ma seda enam ei mäleta ja kodumaal läheb kõik aiataha ning nagu naksti leian end järgmisel aastal uuesti sealt müra ja tolmu seest, mõtlemas neid samu mõtteid üha uuesti ja uuesti. Täpselt nagu Star FM-is samad lood aastast aastasse, päevast päeva, sama nagu miljonid inimesed üle ilma kontoris, laos, vabrikus.
Igatahes nüüd oleme me Brisbane ́i lennujaamas ja ootame minekut Melbourni nädalaks ja sealt juba pikale koduteele, millest pikemalt vähekese ajakese pärast.
Siin linnas veetsime kolm päeva mõnusas Chantelle ́i ja Bobby majas ning seltskonnas. Nad on üks lahe Korea ja Austraalia kooslus, kes samuti üritab välja rebida 9-5ni süsteemist. Loodan väga, et nad õnnestuvad. Käisime nendega ühes Jaapani buffees ennast lõhki söömas ning veeresime pärast mööda linna ringi nagu heinapallid vesterni filmis.
Nüüd suundume külmematele aladele ning lendame alla Melbourni veidike selle linna kultuuri ja aurat nuusutama. Elame näeme!
Austraaliast koduteele suundume umbes nädala paale tänast ning tee saab olema pikkkkkkkkk, pikem kui vorstijärjekord veneajal.
Esmalt Uus-Meremaa 3 nädalat kämpervännis, siis Jaapan 2 nädalat rongis, sealt Taisse 2 nädalaks pruuniks saama (muidu ei usu keegi, et aasta aega soojal maal olime) ning lõpetuseks veel 2 nädalaks Barcelonasse Euroopaga aklimatiseeruma. Jama on see, et me pole veel kusagile lennanud ja meie ees on veel palju lahendamata killukesi siit-sealt. Ehk pusle maailma sukeldudes on meil ainult nurgad koos, aga pilt on veel hägune.
Ilmselt nüüd, kus meil on järsku kogu see vabadus meie kätes, oleme me ka natukene aktiivsemad postitama ja pildistama, kui eelnevad 5 kuud, kus elamus oli juba 2x nädalas linna poodi minek.
Kummalisel kombel on mul niiviisi, et uut seiklust või ettevõtmist alustatud olen alati väga äksi täis ja pääle poolaega hakkab vaikselt ära vajuma nagu Eesti koondis korvpallis. Sama on ka blogipostitustega.
Vahepäälsesse aega on jäänud liiga palju, et kõike hõlmata, eredamalt on meeles Sydney, Melbourne ja muidugi ring Tasmaanias. Tasmaania on ilus mu sõbrad võimalik, et ilusam, kui Liis Tappo pesupulbrit reklaamis kunagi on olnud. Need mäed ja meri ja karge õhk – nagu kodus, Aksli mäelt vaadates.
Võib öelda, et meil vist joppas veitsa ja saime puuvillafarmi. See kõik tähendab, aga seda, et järgmised neli kuud pole reisimisest juttugi ning litime teha 12 tunniseid vahetusi 6 päeva nädalas. Hetkel oleme veel öövahetuses ka, mis teeb asja veelgi huvitavamaks.
Puuvillafarmis või õigemini džinn või gin või mis iganes seda ka ei kutsuta on üks paganama mürarikas koht, kui kõik ja tööajal on väga raske jutule saada.
Et mis mu töö sääl on? Pääle esimesi nädalaid saan kergelt hakata tõmbama paralleele enda ja Eminemi vahel 8 Miles-is. Ehk töötan põhimõtteliselt suures tehases, vajutan nuppe või lõikan suuri puuvillarulle ja pääle tööd rühin ning üritan oma tegelike eesmärkide poole püüelda, kuni energiat veel jagub. Peaksin goproga kultusfilmile oma järje tegema, pealkirjaga "Way to many miles" ja minu tegelaskuju nimi on Vambola Vikat. Miks, sest Vambola on mulle alati sümpaatne nimi olnud ja Vikat sümboliseerib rasket tööd, kiirust ja teravust, nii mõttelt, kui tegudelt.
Jep, nõnda veereb too eluke, mis hetkel kuigi kirev ja kärarikas just pole. Töö, söömine, trenn, magamine ja nõnda ringiratast.
Kiirelt on läinud oma 4 nädalat või kauem siin Sydney's. Oleme kõik läheduses olevad rahvuspargid ja rannikukõnnid läbi kolanud. Täna oligi, et mis edasi, sest sõpru me pole väga siit leidnud. Mina lasen esmaspäevast reedeni mööda ehitusplatsi neegrina ringi, peamiselt üksi. Tassin telliseid, tsemendikotte, kipsplaate, põrarandaplaate, ehitan tellinguid. Olen kokk, kondiiter, keevitaja, sest mind on odav pidada ja ülemus on korralik mustlane.
Ta on kaks korda miljoneid kokku ajanud ning kogu vara kaotanud, joonud ja laaberdanud. Korralik elumees! Nüüd peab nädalavahetustel avalikes kohtades kõnesid, omab 5 võistlushobust 10% osalusega ja toimetab väikese heategevusega. 24 h päevas tundub teda vaadates liialt vähe. Uskumatu.
Loodus siinkandis on ka uskumatu. Ookean, lained, päike, silmipimestavalt ilus rannajoon pankrannikuga, ikooniline ooperimaja, paradiisirannad keset liivakivimägesid, super. Ikkagi, oleme juba mõndagi näinud ja woooow-faktor pole enam päris see, mis algul. Eile siiski, kui hüppasime mööda rannikut, tundsin end kui uuesti Viinistu rannal kividel hüppamas ja alateadlikult parkouri algeid harjutamas.
Mis on imelisem, on inimesed ja nende lood. Oma ülemusest ma juba rääkisin, lühidalt. Talle endale muidu meeldib rääkida ja mulle jutustas ta oma elulugu oma tunnikese ja seda kõike minu õnneks tööajal.
Millest lubasin eelmisel korral rääkida on vanamees, kes oli meiega ühes toas hostelis, kui saabusime Sydney'sse nagu kapten Cook omal ajal, ainult, et neljal rattal, mitte purjeil.
Igatahes vanamees, kreeka juurtega, ütles end olevat filmirežissöör, muusik, tantsija, sportlane ja muidu muhe vana. Miks ta seal hostelis oli, vastas vana, et kolm asja on tal elus halvasti läinud. Meile rääkis ta ainult 2,5-st asjast. Esimene laks oli vist tegelikult sissejuhatus esimesele. Kutt tegi oma filmiäri ja tal oli pood ning raha veeres normilt, hetkeni, kui laenas sõbrale 300 000 daala ja sõber rahaga jalga lasi. Sealt edasi tuli pankrot, siis oli autoõnnetus ja ta kaotas osaliselt kuulmise ning abikaasa.
Kõigest taastunud ja üks vahepealne õnnetus seljataga, kolis mees korterisse, kus ülalkorruse naabrid olid lusti täis ning aplad ice'i suitsetama. Suits tuli läbi ventilatsiooni ka meie toakaaslase tuppa ja hakkas tema tervist risustama. Läks ta siis arsti juurde ja ütles, et arvatavasti tahetakse teda mürgitada, mille peale kutsuti psühhiaater ja lõpuks turvamehed ja päev lõpes hullumajas.
Nüüd on ta taas jalul ja käib raamatukogus netis, asjad on laos hoius, kirjutab stsenaariumeid ning võtab asja tõsiselt. Ütles,et ühel vendadest Hemingsworthidest on huvi tema filmi vastu. Lisaks on ta olnud taksojuht Sydney's ja lubas meile 50 taala eest linna näidata.
Kolmas uskumatu inimene on olnud üks ukrainlane töölt. Anatoli, veidi üle 50 aastane, kehaehitus ütleb, et ta on kunagi midagi füüsilist teinud, muidu korralik õllekas. Väga muhe vana. Kuna me oleme enamjaolt ainukes töölised, siis on lõunal aega ka juttu puhuda.
Tuli välja, et Anatoli on olümpiamedalist maadluses Moskva päevil, pärast mida saadeti ta Afgaani, koos oma parima sõbraga. Nagu nad lennukist lahingusse saadeti, sai sõber sealsamas otsetabamuse oimukohta ja Anatolil oli ropult õnne ning tuli sealt eluga välja. Nõukogude Liitu enam ta ei naasnud, vaid otse Austraaliasse, kus ta pikalt õpetas enesekaitset võimudele.
Tema vanemad olid tuumafüüsikud, ning ühed pioneerid tuumajaamade ehituses, sh tuumarelvad. Isa aga pandi vangi Brežnevi ajal, kus mõrvarid ja vägistajad ka tema elu võtsid. Ema peale seda enam teadusega ei tegelenud ning pööras süsteemile selja ning hakkas ravitsejaks.
Anatolil on kolm last, kõik poisid. Kahjuks on üks neist halvatud sünnist saati ja vajab ööpäevaringset tegelemist ja igakuiseid ravikulusid. Sel nädalavahetusel on neil abikaasaga 25. pulma-aastapäev. Õnne.
Kui vähe niisama juttu ka vahele lükata, siis varastati minu rahakott, koos lubade, id-kaardi ja muu mandiga. Olin vähe vihane küll, aga ega see midagi tagasi too ja lasen asjal minna ning hetkel hoian tihedalt sidet eesti ametiasutustega.
Kui tulevikujuttu vähe, siis loodame varsti Tasmaaniasse rändama minna. Üritan veel viimase nädala tööl ära kannatada. Kas unustasin mainida, et jõmmis pole mul vaja käia, sest päevad läbi saab kenasti inimtõstukit mängida.
Ega siin midagi kergelt ei tule, aga läheb küll, eriti kui finantsidest rääkida.
Viimati, kui võtsin tahvli kätte ja kribasin siia aeglaselt, täht tähe haaval lauseid ritta, oli veel Queenslandis ja mõnusalt koduseks saanud farmiõhkkonnas. Nüüd, täna, ligikaudu 2500km eemalt, saadan kirja teele Sydney'st, maailmalinnast, mis tundub tohutu massiivina selle kolme mango ja viie laimipuu kõrval, kust me paar nädalat tagasi lahkusime.
Sõitsime algul suurte lootustega leida uus farmitöö, Brisbane'i, aga nagu hiljem selgus, polnud see asi nii roosiline nagu valentinipäev ühti. Ma ei hakka ka vahepäälset teekonda kirjeldama, sest seljataha jäid ainult miljonid hektarid vihmametsa, suhkruroogu ja banaanipuid, segamini mõne ilusama merevaatega.
Brisbane'i jäime pidama veitsa vähem kui nädalaks. Üldse oleme viimase kahe nädalaga elukohti vahetanud pea sama palju kui Taylor Swift peikasid. Igatahes farmi me ei leidnud, sest avastasime, et oleme enamustest magusamatest kohtadest juba mööda põrutanud ning pettumus väike oli hinges, aga lootusekiir positiivsuse suunas põleb siiani. Et ellu veidi särtsu tuua, põikasime läbi ka kontinendi ühest uhkemast lõbustuspargist. Oli reede hommik, koht oli avatud 15 minutit, ajaks, kui me sinna jõudsime ning juba oli raske parkimist leida. Ma ei hakka üldse järjekordadest rääkima, kes on kunagi nädalavahetusel Jurmalas käinud, teab, millest jutt. Muidu adrenaliini ja närvikõdi sai sealt aastajagu vähemalt. Minu isiklik lemmik oli big drop, kus me oma 3-4x ikka käisime. 